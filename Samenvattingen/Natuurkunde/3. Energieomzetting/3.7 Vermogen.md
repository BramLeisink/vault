Een trap oprennen is een grotere prestatie dan dezelfde trap rustig oplopen. Bij het verrichten van arbeid haakt het uit in hoeveel *tijd* je die arbeid verricht. Dit wordt uitgedrukt door de grootheid vermogen.
### Vermogen
>[!theorem] Vermogen
>$$P=\frac{W}{t}$$

Hierin is:
- $P$ het vermogen in watt ($\text{W}$);
- $W$ de arbeid in joule ($\text{J}$);
- $t$ de tijd waarin de arbeid wordt geleverd in seconde ($\text{s}$).

> Uit deze formule kun je aflezen dat de eenheid watt gelijk is aan joule per seconde: $1 \text{ W} = 1 \text{ J s}^{-1}$

## Vermogen en rendement
Vermogen komt ook voor bij elektrische energie, dan gaat het over *elektrisch* vermogen. Om het verschil tussen de soorten vermogen duidelijk te maken, kun je kijken naar het ophijsen van een massa met een elektromotor. Het elektrisch vermogen van de elektromotor bereken je met $P_{el} = U \cdot I$. Dit heet het **toegevoerde vermogen**, ofwel de energie die de elektromotor per seconde van het elektriciteitsnet of een batterij opneemt. Het resultaat van de elektromotor is dat een massa tot een bepaalde hoogte wordt opgetild. Dit kost arbeid: $W = m \cdot g \cdot h$.

Het vermogen dat daarbij hoort is $P = \frac{W}{t}$. Dit is niet gelijk aan het elektrisch vermogen $P_{el}$.

Een elektromotor gebruikt namelijk niet al het opgenomen vermogen om de massa op te tillen. Een deel van de energie komt vrij als warmte (dat is niet-nuttige energie). Die warmte kun je vaak goed voelen.

Je zou kunnen zeggen dat $P = \frac{W}{t}$ het minimale vermogen is dat een mens of apparaat nodig heeft bij het omzetten van energie. Dit is het nuttig geleverde vermogen wanneer het rendement $100\%$ is. In de praktijk zal het rendement lager zijn. Een deel van het vermogen wordt omgezet in warmte. Eerder heb gelezen hoe je het rendement berekend met energie $E$. Omdat $E = P \cdot t$ kun je het rendement ook uitrekenen met vermogen $P$:
$$\eta = \frac{E_{nuttig}}{E_{in}} \cdot 100 \% = \frac{P_{nuttig} \cdot t}{P_{in} \cdot t} \cdot 100\% = \frac{P_{nuttig}}{P_{in}} \cdot 100\%$$
In het geval van de elektromotor die een massa ophijst, is het nuttig vermogen gelijk aan $P_{nuttig} = \frac{W}{t}$ en het opgenomen vermogen $P_{in}$ gelijk aan $P_{el} = U \cdot I$.

## Vermogen en snelheid
Aan het begin heb je gezien dat de arbeid $W$ gedefinieerd is als $W=F \cdot s$. Als je dit invult in de formule voor vermogen, dan krijg je: $P=\frac{W}{t}=\frac{F \cdot s}{t}$. Merk op dat je $\frac{s}{t}$ ook kunt zien als de gemiddelde snelheid. Als je de verplaatsing in een heel korte tijd bekijkt, dan is $\frac{s}{t}$ de snelheid op dat moment. Je kunt het vermogen dus ook als volgt berekenen:

>[!theorem] Vermogen en snelheid
>$$P = F \cdot v$$

Hierin is:
- $P$ het vermogen in watt ($\text{W}$);
- $F$ de (gemiddelde) kracht in newton ($\text{N}$);
- $v$ de (gemiddelde) snelheid in meter per seconde ($\text{m s}^{-1}$)

Dit kun je gebruiken bij het bepalen van het vermogen dat je moet leveren om de luchtwrijving te overwinnen. De luchtweerstandskracht is evenredig met het kwadraat van de snelheid:
$$F_{w,l} \sim v^2$$
Oftewel $F_{w,l} = k \cdot v^2$ voor een geheel $k$. Het vermogen is dan evenredig met de derde macht van de snelheid:
$$P = F_{w,l}\cdot v \sim v^3$$
Dus als je *twee* keer zo hard rijdt, moet je *acht* keer zoveel vermogen leveren. Het vermogen dat een mens, auto, vliegtuig, trein, enzovoort kan leveren, is vaak een vast gegeven. Het hangt bijvoorbeeld af van hoe fit en getraind je bent. Daarmee ligt bijvoorbeeld ook je maximale snelheid op de fiets vast.